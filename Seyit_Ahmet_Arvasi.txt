/ Ebediliğe Özlem /
Beni doğuranlar öleceklerini sezdiler.
Ben doğdum.
Örsten sıçrayan bir kıvılcım gibi geldim dünyaya.
Dünya, yuvarlanıp giden bir küre.
Tutundum etrafımdakilere.
Diken battı,dal koptu.
Fakat ayak izlerim çıktı yere;
Mes'ut oldum.
Seslendim ufuklara :
-Hey!...
Çırpına çırpına, boğuşa boğuşa büyüdüm.
Çocuktum mağluptu önümde her şey.
Yaşamağa inanıyordum.
Kan, kemik, etimi,
Ateş, toprak su ile yoğurdum.
Esti üzerimden deli rüzgar,
Nefes aldım.
Mağlubum bugün.
Delikanlı iken kaybettim yarışı,
Zamanı yordum.
Dün ilerliyordum;
Bu gün olduğum yerde kalmağa çalışıyorum.
Anladım,
Zamanın kökünde, bir tehlike var.
Rabbim biliyorum günahımı;
Ölmemek elimde olsa
Sana yalvarmazdım.
Ölüm olmasa
Seni tanımazdım.
İşte, bunun için öldürüyorsun beni.
Affet Rabbim,affet!

                            #Seyit Ahmet Arvasi
